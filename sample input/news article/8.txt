Ayaw makialam ng Palasyo ng Malacañang sa isyu ng pagsusulong ng special courts na didinig sa mga kasong may kinalaman sa Priority Development Assistance Fund (PDAF) o pork barrel fund scam. Ayon kay Deputy Presidential Spokesperson Abigail Valte, dapat ipaubaya na lamang sa Supreme Court ang nasabing isyu dahil ito lamang ang maaring magpasya tungkol sa pagbuo ng isang special court. Pero aminado si Valte na maaring makatulong sa pagpapabilis ng padinig sa mga kasong may kinalaman sa PDAF scam ang pagbuo ng isang special court. Isinusulong ng ilang senador na magkaroon ng special court upang matiyak ang tuloy tuloy na pagdinig ng kasong may kinalaman sa PDAF scam kahit pa sangkot dito ang ilang senador. Matatandaan na nagpahayag ng pangamba si Senate Majority Leader Alan Peter Cayetano na baka mabalewala lamang ng mga kasong isinusulong ng Department of Justice laban sa mga sangkot na opisyal sa sandaling magpalit na ng administrasyon sa 2016. Kung ang mauupo aniyang presidente ay kaalyado ng mga isinasangkot sa PDAF scam posibleng umiral ang pulitika at hindi mabilis na umusad ang pagdinig.