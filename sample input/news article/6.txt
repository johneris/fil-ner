Eksaktong ika-200 araw matapos na ilabas ng Commission on Audit (COA) ang report nito noong Agosto 14, 2013 hinggil sa umano’y pagkakasangkot ng 32 iba pang mambabatas sa kontrobersiyal na Priority Development Assistance Fund (PDAF) scam ay wala pa rin umanong aksiyon ang administrasyong Aquino sa rekomendasyon ng komis­yon. Ayon kay United Nationalist Alliance (UNA) Secretary General Toby Tiangco, wala pang anu­mang konkretong aksiyong ginagawa ang Malacañang, maging ang Department of Justice (DOJ), sa pamamagitan ng National Bureau of Investigation (NBI), laban sa mga pinangalanang mambabatas sa 2013 COA Report na nagsabing nag-transfer ang mga ito ng mahigit P1.7 billion "pork" sa mga kahina-hinalang foundations at non-government organizations. Aniya, mahigit nang anim na buwan ay hindi pa rin nakapagsasampa ng kaso laban sa mga miyembro ng Liberal Party at mga kaalyado nito na nabanggit sa COA Report sa PDAF. Sinabi ni Tiangco, halatang halata at kahina-hinala na ang kaso ay nakapokus sa mga miyembro ng oposisyon, na malinaw aniyang may cover up na nagaganap. Matatandaang sa 2007-2009 COA Report, tatlong senador at 32 miyembro ng House of Representatives ang sinasabing ang mga pondo ay ini-release sa implementing agencies ngunit ang pera ay idinivert sa mga bogus NGOs.